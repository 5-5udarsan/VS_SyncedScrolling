-----------------------------------------------------------
===========================================================


****************śrīviṣṇusahasranāmastotram***************** 


===========================================================
-----------------------------------------------------------

oṃ atha śrīviṣṇusahasranāmastotram .


śuklāmbaradharaṃ viṣṇuṃ śaśivarṇaṃ caturbhujam .
prasannavadanaṃ dhyāyet sarvavighnopaśāntaye .. 1..

vyāsaṃ vasiṣṭhanaptāraṃ śakteḥ pautramakalmaṣam .
parāśarātmajaṃ vande śukatātaṃ taponidhim .. 3..

vyāsāya viṣṇurūpāya vyāsarūpāya viṣṇave .
namo vai brahmanidhaye vāsiṣṭhāya namo namaḥ .. 4..

avikārāya śuddhāya nityāya paramātmane .
sadaikarūparūpāya viṣṇave sarvajiṣṇave .. 5..

yasya smaraṇamātreṇa janmasaṃsārabandhanāt .
vimucyate namastasmai viṣṇave prabhaviṣṇave .. 6..

oṃ namo viṣṇave prabhaviṣṇave .

    śrīvaiśampāyana uvāca ---
śrutvā dharmānaśeṣeṇa pāvanāni ca sarvaśaḥ .
yudhiṣṭhiraḥ śāntanavaṃ punarevābhyabhāṣata .. 7..

    yudhiṣṭhira uvāca ---
kimekaṃ daivataṃ loke kiṃ vāpyekaṃ parāyaṇam .
stuvantaḥ kaṃ kamarcantaḥ prāpnuyurmānavāḥ śubham .. 8..

ko dharmaḥ sarvadharmāṇāṃ bhavataḥ paramo mataḥ .
kiṃ japanmucyate janturjanmasaṃsārabandhanāt .. 9..

    śrībhīṣma uvāca ---
jagatprabhuṃ devadevamanantaṃ puruṣottamam .
stuvan nāmasahasreṇa puruṣaḥ satatotthitaḥ .. 10..

tameva cārcayannityaṃ  bhaktyā puruṣamavyayam .
dhyāyan stuvan namasyaṃśca yajamānastameva ca .. 11..

anādinidhanaṃ viṣṇuṃ sarvalokamaheśvaram .
lokādhyakṣaṃ stuvannityaṃ sarvaduḥkhātigo bhavet .. 12..

brahmaṇyaṃ sarvadharmajñaṃ lokānāṃ kīrtivardhanam .
lokanāthaṃ mahadbhūtaṃ sarvabhūtabhavodbhavam .. 13..

eṣa me sarvadharmāṇāṃ dharmo'dhikatamo mataḥ .
yadbhaktyā puṇḍarīkākṣaṃ stavairarcennaraḥ sadā .. 14..

paramaṃ yo mahattejaḥ paramaṃ yo mahattapaḥ .
paramaṃ yo mahadbrahma paramaṃ yaḥ parāyaṇam .. 15..

pavitrāṇāṃ pavitraṃ yo maṅgalānāṃ ca maṅgalam .
daivataṃ daivatānāṃ ca bhūtānāṃ yo'vyayaḥ pitā .. 16..

yataḥ sarvāṇi bhūtāni bhavantyādiyugāgame .
yasmiṃśca pralayaṃ yānti punareva yugakṣaye .. 17..

tasya lokapradhānasya jagannāthasya bhūpate .
viṣṇornāmasahasraṃ me śṛṇu pāpabhayāpaham .. 18..

yāni nāmāni gauṇāni vikhyātāni mahātmanaḥ .
ṛṣibhiḥ parigītāni tāni vakṣyāmi bhūtaye .. 19..

ṛṣirnāmnāṃ sahasrasya vedavyāso mahāmuniḥ ..
chando'nuṣṭup tathā devo bhagavān devakīsutaḥ .. 20..

amṛtāṃśūdbhavo bījaṃ śaktirdevakinandanaḥ .
trisāmā hṛdayaṃ tasya śāntyarthe viniyojyate .. 21..

viṣṇuṃ jiṣṇuṃ mahāviṣṇuṃ prabhaviṣṇuṃ maheśvaram ..
anekarūpa daityāntaṃ namāmi puruṣottamam .. 22 ..

           pūrvanyāsaḥ .
oṃ asya śrīviṣṇordivyasahasranāmastotramahāmantrasya .
śrī vedavyāso bhagavān ṛṣiḥ .
anuṣṭup chandaḥ .
śrīmahāviṣṇuḥ paramātmā śrīmannārāyaṇo devatā .
amṛtāṃśūdbhavo bhānuriti bījam .
devakīnandanaḥ sraṣṭeti śaktiḥ .
udbhavaḥ kṣobhaṇo deva iti paramo mantraḥ .
śaṅkhabhṛnnandakī cakrīti kīlakam .
śārṅgadhanvā gadādhara ityastram .
rathāṅgapāṇirakṣobhya iti netram .
trisāmā sāmagaḥ sāmeti kavacam .
ānandaṃ parabrahmeti yoniḥ .
ṛtuḥ sudarśanaḥ kāla iti digbandhaḥ ..
śrīviśvarūpa iti dhyānam .
śrīmahāviṣṇuprītyarthe sahasranāmastotrapāṭhe viniyogaḥ ..



           dhyānam .
kṣīrodanvatpradeśe śucimaṇivilasatsaikatermauktikānāṃ
mālākḷptāsanasthaḥ sphaṭikamaṇinibhairmauktikairmaṇḍitāṅgaḥ .
śubhrairabhrairadabhrairupariviracitairmuktapīyūṣa varṣaiḥ
ānandī naḥ punīyādarinalinagadā śaṅkhapāṇirmukundaḥ .. 1..


bhūḥ pādau yasya nābhirviyadasuranilaścandra sūryau ca netre
karṇāvāśāḥ śiro dyaurmukhamapi dahano yasya vāsteyamabdhiḥ .
antaḥsthaṃ yasya viśvaṃ suranarakhagagobhogigandharvadaityaiḥ
citraṃ raṃramyate taṃ tribhuvana vapuṣaṃ viṣṇumīśaṃ namāmi .. 2..


oṃ namo bhagavate vasudevaya
śāntākāraṃ bhujagaśayanaṃ padmanābhaṃ sureśaṃ
viśvādhāraṃ gaganasadṛśaṃ meghavarṇaṃ śubhāṅgam .
lakṣmīkāntaṃ kamalanayanaṃ yogihṛddhyānagamyaṃ
vande viṣṇuṃ bhavabhayaharaṃ sarvalokaikanātham .. 3..


meghaśyāmaṃ pītakauśeyavāsaṃ
śrīvatsāṅkaṃ kaustubhodbhāsitāṅgam .
puṇyopetaṃ puṇḍarīkāyatākṣaṃ
viṣṇuṃ vande sarvalokaikanātham .. 4..


namaḥ samastabhūtānāmādibhūtāya bhūbhṛte .
anekarūparūpāya viṣṇave prabhaviṣṇave .. 5..


saśaṅkhacakraṃ sakirīṭakuṇḍalaṃ
sapītavastraṃ sarasīruhekṣaṇam .
sahāravakṣaḥsthalaśobhikaustubhaṃ
namāmi viṣṇuṃ śirasā caturbhujam .. 6..


chāyāyāṃ pārijātasya hemasiṃhāsanopari
āsīnamambudaśyāmamāyatākṣamalaṃkṛtam .
candrānanaṃ caturbāhuṃ śrīvatsāṅkita vakṣasaṃ
rukmiṇī satyabhāmābhyāṃ sahitaṃ kṛṣṇamāśraye .. 7..


           hariḥ oṃ .
viśvaṃ viṣṇurvaṣaṭkāro bhūtabhavyabhavatprabhuḥ .
bhūtakṛdbhūtabhṛdbhāvo bhūtātmā bhūtabhāvanaḥ .. 1..

pūtātmā paramātmā ca muktānāṃ paramā gatiḥ .
avyayaḥ puruṣaḥ sākṣī kṣetrajño'kṣara eva ca .. 2..

yogo yogavidāṃ netā pradhānapuruṣeśvaraḥ .
nārasiṃhavapuḥ śrīmān keśavaḥ puruṣottamaḥ .. 3..

sarvaḥ śarvaḥ śivaḥ sthāṇurbhūtādirnidhiravyayaḥ .
sambhavo bhāvano bhartā prabhavaḥ prabhurīśvaraḥ .. 4..

svayambhūḥ śambhurādityaḥ puṣkarākṣo mahāsvanaḥ .
anādinidhano dhātā vidhātā dhāturuttamaḥ .. 5..

aprameyo hṛṣīkeśaḥ padmanābho'maraprabhuḥ .
viśvakarmā manustvaṣṭā sthaviṣṭhaḥ sthaviro dhruvaḥ .. 6..

agrāhyaḥ śāśvataḥ kṛṣṇo lohitākṣaḥ pratardanaḥ .
prabhūtastrikakubdhāma pavitraṃ maṅgalaṃ param .. 7..

īśānaḥ prāṇadaḥ prāṇo jyeṣṭhaḥ śreṣṭhaḥ prajāpatiḥ .
hiraṇyagarbho bhūgarbho mādhavo madhusūdanaḥ .. 8..

īśvaro vikramī dhanvī medhāvī vikramaḥ kramaḥ .
anuttamo durādharṣaḥ kṛtajñaḥ kṛtirātmavān .. 9..

sureśaḥ śaraṇaṃ śarma viśvaretāḥ prajābhavaḥ .
ahaḥ saṃvatsaro vyālaḥ pratyayaḥ sarvadarśanaḥ .. 10..

ajaḥ sarveśvaraḥ siddhaḥ siddhiḥ sarvādiracyutaḥ .
vṛṣākapirameyātmā sarvayogaviniḥsṛtaḥ .. 11..

vasurvasumanāḥ satyaḥ samātmā'sammitaḥ samaḥ .
amoghaḥ puṇḍarīkākṣo vṛṣakarmā vṛṣākṛtiḥ .. 12..

rudro bahuśirā babhrurviśvayoniḥ śuciśravāḥ .
amṛtaḥ śāśvatasthāṇurvarāroho mahātapāḥ .. 13..

sarvagaḥ sarvavidbhānurviṣvakseno janārdanaḥ .
vedo vedavidavyaṅgo vedāṅgo vedavit kaviḥ .. 14..

lokādhyakṣaḥ surādhyakṣo dharmādhyakṣaḥ kṛtākṛtaḥ .
caturātmā caturvyūhaścaturdaṃṣṭraścaturbhujaḥ .. 15..

bhrājiṣṇurbhojanaṃ bhoktā sahiṣṇurjagadādijaḥ .
anagho vijayo jetā viśvayoniḥ punarvasuḥ .. 16..

upendro vāmanaḥ prāṃśuramoghaḥ śucirūrjitaḥ .
atīndraḥ saṅgrahaḥ sargo dhṛtātmā niyamo yamaḥ .. 17..

vedyo vaidyaḥ sadāyogī vīrahā mādhavo madhuḥ .
atīndriyo mahāmāyo mahotsāho mahābalaḥ .. 18..

mahābuddhirmahāvīryo mahāśaktirmahādyutiḥ .
anirdeśyavapuḥ śrīmānameyātmā mahādridhṛk .. 19..

maheṣvāso mahībhartā śrīnivāsaḥ satāṃ gatiḥ .
aniruddhaḥ surānando govindo govidāṃ patiḥ .. 20..

marīcirdamano haṃsaḥ suparṇo bhujagottamaḥ .
hiraṇyanābhaḥ sutapāḥ padmanābhaḥ prajāpatiḥ .. 21..

amṛtyuḥ sarvadṛk siṃhaḥ sandhātā sandhimān sthiraḥ .
ajo durmarṣaṇaḥ śāstā viśrutātmā surārihā .. 22..

gururgurutamo dhāma satyaḥ satyaparākramaḥ .
nimiṣo'nimiṣaḥ sragvī vācaspatirudāradhīḥ .. 23..

agraṇīrgrāmaṇīḥ śrīmān nyāyo netā samīraṇaḥ .
sahasramūrdhā viśvātmā sahasrākṣaḥ sahasrapāt .. 24..

āvartano nivṛttātmā saṃvṛtaḥ sampramardanaḥ .
ahaḥ saṃvartako vahniranilo dharaṇīdharaḥ .. 25..

suprasādaḥ prasannātmā viśvadhṛgviśvabhugvibhuḥ .
satkartā satkṛtaḥ sādhurjahnurnārāyaṇo naraḥ .. 26..

asaṅkhyeyo'prameyātmā viśiṣṭaḥ śiṣṭakṛcchuciḥ .
siddhārthaḥ siddhasaṅkalpaḥ siddhidaḥ siddhisādhanaḥ .. 27..

vṛṣāhī vṛṣabho viṣṇurvṛṣaparvā vṛṣodaraḥ .
vardhano vardhamānaśca viviktaḥ śrutisāgaraḥ .. 28..

subhujo durdharo vāgmī mahendro vasudo vasuḥ .
naikarūpo bṛhadrūpaḥ śipiviṣṭaḥ prakāśanaḥ .. 29..

ojastejodyutidharaḥ prakāśātmā pratāpanaḥ .
ṛddhaḥ spaṣṭākṣaro mantraścandrāṃśurbhāskaradyutiḥ .. 30..

amṛtāṃśūdbhavo bhānuḥ śaśabinduḥ sureśvaraḥ .
auṣadhaṃ jagataḥ setuḥ satyadharmaparākramaḥ .. 31..

bhūtabhavyabhavannāthaḥ pavanaḥ pāvano'nalaḥ .
kāmahā kāmakṛtkāntaḥ kāmaḥ kāmapradaḥ prabhuḥ .. 32..

yugādikṛdyugāvarto naikamāyo mahāśanaḥ .
adṛśyo vyaktarūpaśca sahasrajidanantajit .. 33..

iṣṭo'viśiṣṭaḥ śiṣṭeṣṭaḥ śikhaṇḍī nahuṣo vṛṣaḥ .
krodhahā krodhakṛtkartā viśvabāhurmahīdharaḥ .. 34..

acyutaḥ prathitaḥ prāṇaḥ prāṇado vāsavānujaḥ .
apāṃnidhiradhiṣṭhānamapramattaḥ pratiṣṭhitaḥ .. 35..

skandaḥ skandadharo dhuryo varado vāyuvāhanaḥ .
vāsudevo bṛhadbhānurādidevaḥ purandaraḥ .. 36..

aśokastāraṇastāraḥ śūraḥ śaurirjaneśvaraḥ .
anukūlaḥ śatāvartaḥ padmī padmanibhekṣaṇaḥ .. 37..

padmanābho'ravindākṣaḥ padmagarbhaḥ śarīrabhṛt .
maharddhirṛddho vṛddhātmā mahākṣo garuḍadhvajaḥ .. 38..

atulaḥ śarabho bhīmaḥ samayajño havirhariḥ .
sarvalakṣaṇalakṣaṇyo lakṣmīvān samitiñjayaḥ .. 39..

vikṣaro rohito mārgo heturdāmodaraḥ sahaḥ .
mahīdharo mahābhāgo vegavānamitāśanaḥ .. 40..

udbhavaḥ kṣobhaṇo devaḥ śrīgarbhaḥ parameśvaraḥ .
karaṇaṃ kāraṇaṃ kartā vikartā gahano guhaḥ .. 41..

vyavasāyo vyavasthānaḥ saṃsthānaḥ sthānado dhruvaḥ .
pararddhiḥ paramaspaṣṭastuṣṭaḥ puṣṭaḥ śubhekṣaṇaḥ .. 42..

rāmo virāmo virajo mārgo neyo nayo'nayaḥ . or virāmo virato
vīraḥ śaktimatāṃ śreṣṭho dharmo dharmaviduttamaḥ .. 43..

vaikuṇṭhaḥ puruṣaḥ prāṇaḥ prāṇadaḥ praṇavaḥ pṛthuḥ .
hiraṇyagarbhaḥ śatrughno vyāpto vāyuradhokṣajaḥ .. 44..

ṛtuḥ sudarśanaḥ kālaḥ parameṣṭhī parigrahaḥ .
ugraḥ saṃvatsaro dakṣo viśrāmo viśvadakṣiṇaḥ .. 45..

vistāraḥ sthāvarasthāṇuḥ pramāṇaṃ bījamavyayam .
artho'nartho mahākośo mahābhogo mahādhanaḥ .. 46..

anirviṇṇaḥ sthaviṣṭho'bhūrdharmayūpo mahāmakhaḥ .
nakṣatranemirnakṣatrī kṣamaḥ kṣāmaḥ samīhanaḥ .. 47..

yajña ijyo mahejyaśca kratuḥ satraṃ satāṃ gatiḥ .
sarvadarśī vimuktātmā sarvajño jñānamuttamam .. 48..

suvrataḥ sumukhaḥ sūkṣmaḥ sughoṣaḥ sukhadaḥ suhṛt .
manoharo jitakrodho vīrabāhurvidāraṇaḥ .. 49..

svāpanaḥ svavaśo vyāpī naikātmā naikakarmakṛt .
vatsaro vatsalo vatsī ratnagarbho dhaneśvaraḥ .. 50..

dharmagubdharmakṛddharmī sadasatkṣaramakṣaram .
avijñātā sahasrāṃśurvidhātā kṛtalakṣaṇaḥ .. 51..

gabhastinemiḥ sattvasthaḥ siṃho bhūtamaheśvaraḥ .
ādidevo mahādevo deveśo devabhṛdguruḥ .. 52..

uttaro gopatirgoptā jñānagamyaḥ purātanaḥ .
śarīrabhūtabhṛdbhoktā kapīndro bhūridakṣiṇaḥ .. 53..

somapo'mṛtapaḥ somaḥ purujitpurusattamaḥ .
vinayo jayaḥ satyasandho dāśārhaḥ sātvatāmpatiḥ .. 54..

jīvo vinayitā sākṣī mukundo'mitavikramaḥ .
ambhonidhiranantātmā mahodadhiśayo'ntakaḥ .. 55..

ajo mahārhaḥ svābhāvyo jitāmitraḥ pramodanaḥ .
ānando nandano nandaḥ satyadharmā trivikramaḥ .. 56..

maharṣiḥ kapilācāryaḥ kṛtajño medinīpatiḥ .
tripadastridaśādhyakṣo mahāśṛṅgaḥ kṛtāntakṛt .. 57..

mahāvarāho govindaḥ suṣeṇaḥ kanakāṅgadī .
guhyo gabhīro gahano guptaścakragadādharaḥ .. 58..

vedhāḥ svāṅgo'jitaḥ kṛṣṇo dṛḍhaḥ saṅkarṣaṇo'cyutaḥ .
varuṇo vāruṇo vṛkṣaḥ puṣkarākṣo mahāmanāḥ .. 59..

bhagavān bhagahā''nandī vanamālī halāyudhaḥ .
ādityo jyotirādityaḥ sahiṣṇurgatisattamaḥ .. 60..

sudhanvā khaṇḍaparaśurdāruṇo draviṇapradaḥ .
divaspṛk sarvadṛgvyāso vācaspatirayonijaḥ .. 61..

trisāmā sāmagaḥ sāma nirvāṇaṃ bheṣajaṃ bhiṣak .
saṃnyāsakṛcchamaḥ śānto niṣṭhā śāntiḥ parāyaṇam .. 62..

śubhāṅgaḥ śāntidaḥ sraṣṭā kumudaḥ kuvaleśayaḥ .
gohito gopatirgoptā vṛṣabhākṣo vṛṣapriyaḥ .. 63..

anivartī nivṛttātmā saṅkṣeptā kṣemakṛcchivaḥ .
śrīvatsavakṣāḥ śrīvāsaḥ śrīpatiḥ śrīmatāṃvaraḥ .. 64..

śrīdaḥ śrīśaḥ śrīnivāsaḥ śrīnidhiḥ śrīvibhāvanaḥ .
śrīdharaḥ śrīkaraḥ śreyaḥ śrīmām̐llokatrayāśrayaḥ .. 65..

svakṣaḥ svaṅgaḥ śatānando nandirjyotirgaṇeśvaraḥ .
vijitātmā'vidheyātmā satkīrtiśchinnasaṃśayaḥ .. 66..

udīrṇaḥ sarvataścakṣuranīśaḥ śāśvatasthiraḥ .
bhūśayo bhūṣaṇo bhūtirviśokaḥ śokanāśanaḥ .. 67..

arciṣmānarcitaḥ kumbho viśuddhātmā viśodhanaḥ .
aniruddho'pratirathaḥ pradyumno'mitavikramaḥ .. 68..

kālaneminihā vīraḥ śauriḥ śūrajaneśvaraḥ .
trilokātmā trilokeśaḥ keśavaḥ keśihā hariḥ .. 69..

kāmadevaḥ kāmapālaḥ kāmī kāntaḥ kṛtāgamaḥ .
anirdeśyavapurviṣṇurvīro'nanto dhanañjayaḥ .. 70..

brahmaṇyo brahmakṛd brahmā brahma brahmavivardhanaḥ .
brahmavid brāhmaṇo brahmī brahmajño brāhmaṇapriyaḥ .. 71..

mahākramo mahākarmā mahātejā mahoragaḥ .
mahākraturmahāyajvā mahāyajño mahāhaviḥ .. 72..

stavyaḥ stavapriyaḥ stotraṃ stutiḥ stotā raṇapriyaḥ .
pūrṇaḥ pūrayitā puṇyaḥ puṇyakīrtiranāmayaḥ .. 73..

manojavastīrthakaro vasuretā vasupradaḥ .
vasuprado vāsudevo vasurvasumanā haviḥ .. 74..

sadgatiḥ satkṛtiḥ sattā sadbhūtiḥ satparāyaṇaḥ .
śūraseno yaduśreṣṭhaḥ sannivāsaḥ suyāmunaḥ .. 75..

bhūtāvāso vāsudevaḥ sarvāsunilayo'nalaḥ .
darpahā darpado dṛpto durdharo'thāparājitaḥ .. 76..

viśvamūrtirmahāmūrtirdīptamūrtiramūrtimān .
anekamūrtiravyaktaḥ śatamūrtiḥ śatānanaḥ .. 77..

eko naikaḥ savaḥ kaḥ kiṃ yat tatpadamanuttamam .
lokabandhurlokanātho mādhavo bhaktavatsalaḥ .. 78..

suvarṇavarṇo hemāṅgo varāṅgaścandanāṅgadī .
vīrahā viṣamaḥ śūnyo ghṛtāśīracalaścalaḥ .. 79..

amānī mānado mānyo lokasvāmī trilokadhṛk .
sumedhā medhajo dhanyaḥ satyamedhā dharādharaḥ .. 80..

tejovṛṣo dyutidharaḥ sarvaśastrabhṛtāṃ varaḥ .
pragraho nigraho vyagro naikaśṛṅgo gadāgrajaḥ .. 81..

caturmūrtiścaturbāhuścaturvyūhaścaturgatiḥ .
caturātmā caturbhāvaścaturvedavidekapāt .. 82..

samāvarto'nivṛttātmā durjayo duratikramaḥ .
durlabho durgamo durgo durāvāso durārihā .. 83..

śubhāṅgo lokasāraṅgaḥ sutantustantuvardhanaḥ .
indrakarmā mahākarmā kṛtakarmā kṛtāgamaḥ .. 84..

udbhavaḥ sundaraḥ sundo ratnanābhaḥ sulocanaḥ .
arko vājasanaḥ śṛṅgī jayantaḥ sarvavijjayī .. 85..

suvarṇabindurakṣobhyaḥ sarvavāgīśvareśvaraḥ .
mahāhrado mahāgarto mahābhūto mahānidhiḥ .. 86..

kumudaḥ kundaraḥ kundaḥ parjanyaḥ pāvano'nilaḥ .
amṛtāśo'mṛtavapuḥ sarvajñaḥ sarvatomukhaḥ .. 87..

sulabhaḥ suvrataḥ siddhaḥ śatrujicchatrutāpanaḥ .
nyagrodho'dumbaro'śvatthaścāṇūrāndhraniṣūdanaḥ .. 88..

sahasrārciḥ saptajihvaḥ saptaidhāḥ saptavāhanaḥ .
amūrtiranagho'cintyo bhayakṛdbhayanāśanaḥ .. 89..

aṇurbṛhatkṛśaḥ sthūlo guṇabhṛnnirguṇo mahān .
adhṛtaḥ svadhṛtaḥ svāsyaḥ prāgvaṃśo vaṃśavardhanaḥ .. 90..

bhārabhṛt kathito yogī yogīśaḥ sarvakāmadaḥ .
āśramaḥ śramaṇaḥ kṣāmaḥ suparṇo vāyuvāhanaḥ .. 91..

dhanurdharo dhanurvedo daṇḍo damayitā damaḥ .
aparājitaḥ sarvasaho niyantā'niyamo'yamaḥ .. 92..

sattvavān sāttvikaḥ satyaḥ satyadharmaparāyaṇaḥ .
abhiprāyaḥ priyārho'rhaḥ priyakṛt prītivardhanaḥ .. 93..

vihāyasagatirjyotiḥ surucirhutabhugvibhuḥ .
ravirvirocanaḥ sūryaḥ savitā ravilocanaḥ .. 94..

ananto hutabhugbhoktā sukhado naikajo'grajaḥ .
anirviṇṇaḥ sadāmarṣī lokādhiṣṭhānamadbhutaḥ .. 95..

sanātsanātanatamaḥ kapilaḥ kapiravyayaḥ .
svastidaḥ svastikṛtsvasti svastibhuksvastidakṣiṇaḥ .. 96..

araudraḥ kuṇḍalī cakrī vikramyūrjitaśāsanaḥ .
śabdātigaḥ śabdasahaḥ śiśiraḥ śarvarīkaraḥ .. 97..

akrūraḥ peśalo dakṣo dakṣiṇaḥ kṣamiṇāṃvaraḥ .
vidvattamo vītabhayaḥ puṇyaśravaṇakīrtanaḥ .. 98..

uttāraṇo duṣkṛtihā puṇyo duḥsvapnanāśanaḥ .
vīrahā rakṣaṇaḥ santo jīvanaḥ paryavasthitaḥ .. 99..

anantarūpo'nantaśrīrjitamanyurbhayāpahaḥ .
caturaśro gabhīrātmā vidiśo vyādiśo diśaḥ .. 100..

anādirbhūrbhuvo lakṣmīḥ suvīro rucirāṅgadaḥ .
janano janajanmādirbhīmo bhīmaparākramaḥ .. 101..

ādhāranilayo'dhātā puṣpahāsaḥ prajāgaraḥ .
ūrdhvagaḥ satpathācāraḥ prāṇadaḥ praṇavaḥ paṇaḥ .. 102..

pramāṇaṃ prāṇanilayaḥ prāṇabhṛtprāṇajīvanaḥ .
tattvaṃ tattvavidekātmā janmamṛtyujarātigaḥ .. 103..

bhūrbhuvaḥsvastarustāraḥ savitā prapitāmahaḥ .
yajño yajñapatiryajvā yajñāṅgo yajñavāhanaḥ .. 104..

yajñabhṛd yajñakṛd yajñī yajñabhug yajñasādhanaḥ .
yajñāntakṛd yajñaguhyamannamannāda eva ca .. 105..

ātmayoniḥ svayañjāto vaikhānaḥ sāmagāyanaḥ .
devakīnandanaḥ sraṣṭā kṣitīśaḥ pāpanāśanaḥ .. 106..

śaṅkhabhṛnnandakī cakrī śārṅgadhanvā gadādharaḥ .
rathāṅgapāṇirakṣobhyaḥ sarvapraharaṇāyudhaḥ .. 107..
sarvapraharaṇāyudha oṃ nama iti .

vanamālī gadī śārṅgī śaṅkhī cakrī ca nandakī .
śrīmān nārāyaṇo viṣṇurvāsudevo'bhirakṣatu .. 108(1)..
vanamālī gadī śārṅgī śaṅkhī cakrī ca nandakī .
śrīmān nārāyaṇo viṣṇurvāsudevo'bhirakṣatu .. 108(2)..
vanamālī gadī śārṅgī śaṅkhī cakrī ca nandakī .
śrīmān nārāyaṇo viṣṇurvāsudevo'bhirakṣatu .. 108(3)..
śrī vāsudevo'bhirakṣatu oṃ nama iti .

           phalashruthi .
itīdaṃ kīrtanīyasya keśavasya mahātmanaḥ .
nāmnāṃ sahasraṃ divyānāmaśeṣeṇa prakīrtitam .. 1..

ya idaṃ śṛṇuyānnityaṃ yaścāpi parikīrtayet .
nāśubhaṃ prāpnuyātkiñcitso'mutreha ca mānavaḥ .. 2..

vedāntago brāhmaṇaḥ syātkṣatriyo vijayī bhavet .
vaiśyo dhanasamṛddhaḥ syācchūdraḥ sukhamavāpnuyāt .. 3..

dharmārthī prāpnuyāddharmamarthārthī cārthamāpnuyāt .
kāmānavāpnuyātkāmī prajārthī prāpnuyātprajām .. 4..

bhaktimān yaḥ sadotthāya śucistadgatamānasaḥ .
sahasraṃ vāsudevasya nāmnāmetatprakīrtayet .. 5..

yaśaḥ prāpnoti vipulaṃ jñātiprādhānyameva ca .
acalāṃ śriyamāpnoti śreyaḥ prāpnotyanuttamam .. 6..

na bhayaṃ kvacidāpnoti vīryaṃ tejaśca vindati .
bhavatyarogo dyutimānbalarūpaguṇānvitaḥ .. 7..

rogārto mucyate rogādbaddho mucyeta bandhanāt .
bhayānmucyeta bhītastu mucyetāpanna āpadaḥ .. 8..

durgāṇyatitaratyāśu puruṣaḥ puruṣottamam .
stuvannāmasahasreṇa nityaṃ bhaktisamanvitaḥ .. 9..

vāsudevāśrayo martyo vāsudevaparāyaṇaḥ .
sarvapāpaviśuddhātmā yāti brahma sanātanam .. 10..

na vāsudevabhaktānāmaśubhaṃ vidyate kvacit .
janmamṛtyujarāvyādhibhayaṃ naivopajāyate .. 11..

imaṃ stavamadhīyānaḥ śraddhābhaktisamanvitaḥ .
yujyetātmasukhakṣāntiśrīdhṛtismṛtikīrtibhiḥ .. 12..

na krodho na ca mātsaryaṃ na lobho nāśubhā matiḥ .
bhavanti kṛta puṇyānāṃ bhaktānāṃ puruṣottame .. 13..

dyauḥ sacandrārkanakṣatrā khaṃ diśo bhūrmahodadhiḥ .
vāsudevasya vīryeṇa vidhṛtāni mahātmanaḥ .. 14..

sasurāsuragandharvaṃ sayakṣoragarākṣasam .
jagadvaśe vartatedaṃ kṛṣṇasya sacarācaram .. 15..

indriyāṇi mano buddhiḥ sattvaṃ tejo balaṃ dhṛtiḥ .
vāsudevātmakānyāhuḥ kṣetraṃ kṣetrajña eva ca .. 16..

sarvāgamānāmācāraḥ prathamaṃ parikalpate .
ācāraprabhavo dharmo dharmasya prabhuracyutaḥ .. 17..

ṛṣayaḥ pitaro devā mahābhūtāni dhātavaḥ .
jaṅgamājaṅgamaṃ cedaṃ jagannārāyaṇodbhavam .. 18..

yogo jñānaṃ tathā sāṅkhyaṃ vidyāḥ śilpādi karma ca .
vedāḥ śāstrāṇi vijñānametatsarvaṃ janārdanāt .. 19..

eko viṣṇurmahadbhūtaṃ pṛthagbhūtānyanekaśaḥ .
trīṃllokānvyāpya bhūtātmā bhuṅkte viśvabhugavyayaḥ .. 20..

imaṃ stavaṃ bhagavato viṣṇorvyāsena kīrtitam .
paṭhedya icchetpuruṣaḥ śreyaḥ prāptuṃ sukhāni ca .. 21..

viśveśvaramajaṃ devaṃ jagataḥ prabhumavyayam .
bhajanti ye puṣkarākṣaṃ na te yānti parābhavam .. 22..
na te yānti parābhavam oṃ nama iti .

    arjuna uvāca ---
padmapatraviśālākṣa padmanābha surottama .
bhaktānāmanuraktānāṃ trātā bhava janārdana .. 23..

    śrībhagavānuvāca ---
yo māṃ nāmasahasreṇa stotumicchati pāṇḍava .
soha'mekena ślokena stuta eva na saṃśayaḥ .. 24..
stuta eva na saṃśaya oṃ nama iti .

    vyāsa uvāca ---
vāsanādvāsudevasya vāsitaṃ bhuvanatrayam .
sarvabhūtanivāso'si vāsudeva namo'stu te .. 25..
śrī vāsudeva namo'stuta oṃ nama iti .

    pārvatyuvāca ---
kenopāyena laghunā viṣṇornāmasahasrakam .
paṭhyate paṇḍitairnityaṃ śrotumicchāmyahaṃ prabho .. 26..

    īśvara uvāca ---
śrīrāma rāma rāmeti rame rāme manorame .
sahasranāma tattulyaṃ rāma nāma varānane .. 27(1)..
śrīrāma rāma rāmeti rame rāme manorame .
sahasranāma tattulyaṃ rāma nāma varānane .. 27(2)..
śrīrāma rāma rāmeti rame rāme manorame .
sahasranāma tattulyaṃ rāma nāma varānane .. 27(3)..
śrīrāmanāma varānana oṃ nama iti .

    brahmovāca ---
namo'stvanantāya sahasramūrtaye
sahasrapādākṣiśirorubāhave .
sahasranāmne puruṣāya śāśvate
sahasrakoṭiyugadhāriṇe namaḥ .. 28..
sahasrakoṭiyugadhāriṇe oṃ nama iti .

    sañjaya uvāca ---
yatra yogeśvaraḥ kṛṣṇo yatra pārtho dhanurdharaḥ .
tatra śrīrvijayo bhūtirdhruvā nītirmatirmama .. 29..

    śrībhagavānuvāca ---
ananyāścintayanto māṃ ye janāḥ paryupāsate .
teṣāṃ nityābhiyuktānāṃ yogakṣemaṃ vahāmyaham .. 30..

paritrāṇāya sādhūnāṃ vināśāya ca duṣkṛtām .
dharmasaṃsthāpanārthāya sambhavāmi yuge yuge .. 31..

ārtāḥ viṣaṇṇāḥ śithilāśca bhītāḥ ghoreṣu ca vyādhiṣu vartamānāḥ .
saṅkīrtya nārāyaṇaśabdamātraṃ vimuktaduḥkhāḥ sukhino bhavantu .. 32..

kāyena vācā manasendriyairvā buddhyātmanā vā prakṛteḥ svabhāvāt . var  prakṛtisvabhāvāt .
karomi yadyat sakalaṃ parasmai nārāyaṇāyeti samarpayāmi .. 33..

  iti śrīviṣṇordivyasahasranāmastotraṃ sampūrṇam .
           oṃ tat sat .